https://www.facebook.com/uecalcsc/photos/a.673348589343723/4023494144329134

Nakasaad sa Artikulo III, Seksyon 4 (1987 Konstitusyon ng Republika ng Pilipinas) na hindi dapat magpatibay ng batas na nagbabawas sa kalayaan sa pananalita, pagpapahayag, o ng pamamahayagan, o sa karapatan ng mga taong-bayan na mapayabang, magkatipon, at magpetisyon sa pamahalaan upang ilahad ang kanilang mga karaingan.

Mariing kinokondena ng pangkalahatang konseho at mga konseho ng bawat kolehiyo ng Pamantasan ng Silangan - Kalookan ang hindi makatarungang pag-atake sa karapatang pantao ni Joshua M. Molo, Editor-in-Chief ng UE Dawn. Sama-sama nating bigyan ng hustisya ang malayang pamamahayag.

Sa harap ng pagtuligsang gaya nito, maaaring isipin ng ilan na ang pamamahayag ay isang kapangyarihan na minsang nakahahadlang sa pagsulong ng gobyerno. Bilang bahagi ng isang demokratikong bansa, inaaasahan ang mga mamamayan na maging kaakibat ng gobyerno sa pagsulong at pagpapaunlad ng pamahalaan AT maging mapagmatiyag, kritikal, at mapanuri sa mga katiwaliang lumalaganap dito.

Ang ating Saligang Batas ay nagbibigay ng kaukulang proteksyon sa mga Pilipino ng kalayaang magpahayag at magsalita (freedom of the press and expression). Ito ay nakapaloob sa Bill of Rights at hindi ito mapapasubalian upang ang demokrasya ay mabuhay.

Kung kayaâ€™t ang limang konseho ay mariing nananawagan sa mga kapwa nating estudyante sa loob at labas ng pamantasang ito na makiisa, maging boses, at sama-sama nating tulungan ang kapwa natin mag-aaral na makamit ang hustisya. Ang laban ni Joshua ay hindi lamang laban ng mga kapwa natin estudyante, kundi laban na rin ng bawat mamamayang Pilipino para sa karapatan sa malayang pagpapahayag ng opinyon at buong loob na paninindigan at pagtindig sa kung ano ang tama at wasto.

Walang sinuman ang naka-aangat sa batas. Walang mali sa malayang pagpapahayag.

#BosesNgPagkakaisa