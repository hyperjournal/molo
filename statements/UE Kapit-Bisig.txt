https://www.facebook.com/search/top/?q=ue%20kapit-bisig&epa=SEARCH_BOX

Mariing kinokondena ng KAPIT-BISIG ang aksyong tinahak ng mga opisyal ng barangay sa Cabiao, Nueva Ecija laban sa Editor-in-Chief ng pahayagang The Dawn ng Pamantasan ng Silangan na si JOSHUA MOLO. Ito ay malinaw na pagsikil sa malayang pamamahayag ng isang tao ng kanyang opinyon na protektadong karapatan sa ilalim ng ating Saligang Batas. Ayon sa Katarungang Pambarangay Law, ang bawat Barangay ay may kapangyarihan na pumagitna at pag-ayusin ang dalawang nagtatalong partido. Bagkus, ang mga opisyales ng Barangay ay ipinakita na mayroon silang kinikilingan at pwersahan pang pinahingi ng paumanhin si Molo sa mga guro nito na nasaktan ang damdamin. Siya rin ay pinagbantaan na kapag ito'y kanyang inulit, mga miyembro na ng kapulisan ang dadampot dito para sampahan siya ng kasong Libelo.

Ang posiyong ito ng Barangay ay walang basehan sapagkat sa ilalim ng Katarungang Pambarangay Law, "concilliatory" lamang ang kapangyarihan ng mga kawani ng Barangay, pero sa kasong ito ay nag-astang hukom ang mga ito at kumiling sa isang partido imbes na ito ay pumagitna lamang. Dahil walang awtoridad ang mga kawani ng Barangay na mag-astang hukom at dahil may pamimilit na naganap, nararapat lamang na sila ay sampahan ng kasong GRAVE COERCION sa ilalim ng Article 286 ng REVISED PENAL CODE.

Labis din ang aming pagkadismaya sa inasal ng mga dating guro ni Molo na imbes na maging ilaw na siyang gagabay sa kanya at imbes na magkaroon ng bukas na isip upang makipagpalitan ng makabuluhang kuro-kuro, ay naging balat sibuyas pa habang nakikipagdiskurso sa kanilang dating estudyante. Ang kanilang ginawa ay isang paglabag sa R.A. 7836 at sa Code of Ethics for Professional Teachers.

Ayon sa Section 5, Article 2 ng Code of Ethics for Professional Teachers, ang mga guro ay mahigpit na pinagbabawalang isulong ang kanyang pulitikal, relihiyoso or partisan na interes. Sa ilalim naman ng Section 7, Article 2 ng Code of Ethics for Professional Teachers, ipinagbabawal din para sa isang guro na gamitin ang kanyang impluwensya sa pwersahin ang kanyang estudyante na gawin ang isang bagay; ang probisyong ito ay epektibo kahit pa hindi na estudyante ng guro ang mag-aaral. Kaakibat nito, ayon sa Section 5 ng parehong batas, ipinagbabawal din na magkaroon ng padrino ang mga guro sa kahit sinumang opisyal ng gobyerno.

Malinaw na malinaw ang sabwatang naganap sa pagitan ng mga guro ni Molo at ng mga opisyales ng barangay na nakakasakop dito. Kaya't maliban sa pagsikil sa karapatan ni Molo na magpahayag, ang mga taong sangkot ay lumabag din sa batas at marapat pagbayarin sa kanilang kalapastangan sa batas.

____

#DefendJoshuaMolo
#TunayPalabanMakabayan
#KapitBisig

BASAHIN:

* GMA NEWS: Campus journalist forced to publicly apologize for anti-Duterte posts —CEGP (https://t.co/dEkNdhCkxl)

* RedWire: (https://www.facebook.com/966408436753409/posts/3016179701776262/?sfnsn=mo)

* CNN PH: Campus journalists slam 'forced' public apology order on campus paper's editor (https://cnnphilippines.com/…/UE-Dawn-editor-forced-public-a…)